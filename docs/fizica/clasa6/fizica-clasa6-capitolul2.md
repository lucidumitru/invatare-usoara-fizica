---
id: fizica-clasa6-capitolul2
title: II. CONCEPTE DE BAZĂ ÎN FIZICĂ.
sidebar_label: II.Concepte de bază în fizică
tags: fizica clasa6 invatare usoara capitolul2 concepte de bază în fizică
---
import Img from '@site/src/components/Img'
import Video from '@site/src/components/Video'


## II.1. Mărimi fizice. Fenomene fizice.



### II.1.1. Mărimi fizice.


Natura este formată din corpuri. Banca, tabla, cartea, caietul, pietrele, Pământul, Luna, Soarele, casele, mașinile etc. **toate sunt corpuri**.
 
Omul percepe corpurile din natură cu ajutorul simțurilor sale, datorită proprietăților (însușirilor) pe care acestea le au.





<Img src="fizica/clasa6/capitolul2/2_11_1_Vazul_Mirosul_Pipaitul_Gustul_Auzul.jpg" />


**Vedem**  culoarea corpurilor, starea lor de agregare, forma lor, transparența, etc.  

**Mirosim** parfumul florilor, laptele, oțetul și recunoaștem anumite substanțe după mirosul lor. 

**Pipăim** obiectele într-o cameră întunecată ca să nu ne lovim sau caloriferul iarna, să simțim căldura dată de el.

**Gustăm** ciocolata dulce, pelinul amar, alimente uneori prea sărate, ardeiul iute.

**Auzim** clocotul apei când începe să fiarbă, ciripitul păsărelelor, tic-tacul ceasului.



### II.1.1.1. Proprietăţi fizice.

:::important Definiţie

Proprietățile corpurilor ca : formă, culoare, stare de agregare, mirosul, întinderea spațială, starea de încălzire, se numesc **proprietăți fizice**.

:::


### II.1.1.2. Proprietăţi particulare.

:::important Definiţie

Corpurile se deosebesc unele de altele prin anumite proprietăți care le sunt caracteristice, numite **proprietăți particulare**.

:::

#### Exemple:

#### Apa dintr-un pahar este:
- lichidă;
- fără gust (insipidă);
- fără miros  (inodoră);
- fără culoare (incoloră);
- transparentă (vedem prin ea);
- ia forma vasului, etc.

<Img src="fizica/clasa6/capitolul2/2_11_2_PaharCuApa.jpg" />


#### Laptele dintr-un pahar este:
- un lichid;
- cu gust dulce;
- miros specific de lapte;
- culoare albă;
- opac (nu vedem prin el);
- ia forma vasului.

<Img src="fizica/clasa6/capitolul2/2_11_3_PaharCuLapte.jpg" />


### II.1.1.3. Proprietăţi generale.


:::important Definiţie

În afară de proprietățile particulare, mai există o categorie de proprietăți pe care le au toate corpurile din natură, numite **proprietăți generale**.

:::


#### Exemple de proprietăţi generale ale corpurilor:

#### II.1.1.3.1. Corpurile sunt formate din substanțe. Acestea pot fi:
- **substanțe naturale** (oxigen , azot, apă, petrol, cărbuni, diamant, aur, sare,etc.);
- **substanţe artificiale** (sticlă, plastic, benzină, motorină, fier, aluminiu, îngrășăminte chimice, etc.). 


:::note Observaţie

#### Când denumesc un **corp** mă gândesc la:
- o anume **formă** şi
- la un anumit **volum** al său.

#### Când denumesc o **substanţă** mă pot gândi la:
- diferite **forme** pe care le poate lua aceasta în diferite **corpuri**. 

De exemplu, când spun **cui** denumesc un **corp** (mă gândesc la bine–cunoscuta formă a cuiului), iar când spun **fier** denumesc o **substanţă** (fierul poate lua forma cuiului, dulapului, sârmei etc.). 

De asemenea, **apa** dintr-o sticlă denumeşte un **corp** (forma sticlei), iar **apa** denumeşte o substanţă (apa dintr-o sticlă, dintr-un pahar, dintr-un lac etc.).


:::



#### II.1.1.3.2. Corpurile ocupă un spațiu, numit volum.


#### II.1.1.3.3. Corpurile se pot afla în una dintre stările de agregare:

- **solidă**: formă proprie și volum propriu;

<Video src="https://www.youtube.com/embed/VGMo2xNJB94" />

<br></br>
<br></br>

- **lichidă**: nu are formă proprie (ia forma vasului) și volum propriu (adică 1Litru de apă dintr-o sticlă, ocupă tot 1litru într-o oală de 10L);

<Video src="https://www.youtube.com/embed/lTY78tnOA14" />

<br></br>
<br></br>

- **gazoasă**: nu are formă proprie (ia forma vasului) și nici volum propriu (ocupă tot volumul pus la dispoziție).

<Video src="https://www.youtube.com/embed/4jCILtKkfpg" />

<br></br>


<Img src="fizica/clasa6/capitolul2/2_11_33_1_StarileDeAgregare.jpg" />


### II.1.1.4. Clasificarea şi ordonarea.

Pentru a înțelege noțiunea de mărime fizică , mai întâi trebuie să clarificăm două noțiuni, și-anume: **clasificarea** și **ordonarea**.


:::important Definiţie

**A clasifica** corpurile unei mulțimi înseamnă a le împărți în grupe (clase), după un anumit criteriu de clasificare (o proprietate comună tuturor corpurilor din acea mulțime).

:::

#### Exemple de clasificări:
- Elevii unei clase pot fi clasificaţi **după înălţime** în trei grupe: 
  - Grupa elevilor scunzi;
  - Grupa elevilor cu înălţime medie şi
  - Grupa elevilor înalţi. 

- Corpurile din imaginea de la stările de agregare: cub de gheață, apa dintr-o cană și fumul de locomotivă pot fi clasificate, după starea de agregare și obținem trei grupe:
  - **Solide** (cubul de gheață);
  - **Lichide** (apa din cană) și
  - **Gazoase** (fumul de locomotivă). 
 
 
 
:::important Definiţie

**A ordona** corpurile unei mulțimi înseamnă a le înșirui (aranja) în ordine crescătoare / descrescătoare pe baza unui criteriu de ordonare (o proprietate comună tuturor corpurilor din acea mulțime).

:::

#### Exemple de ordonări:
- La ora de sport, elevii unei clase se ordonează în ordine crescătoare după înălţime.
- Dacă am dori să ordonăm cele 3 corpuri din imaginea de la stările de agregare: cub de gheață, apa dintr-o cană și fumul de locomotivă nu o vom putea face, întrucât nu vom găsi niciun criteriu de ordonare, fiindcă ele nu au nicio proprietate comună după care am putea să le aranjăm crescător.
- Privește cele trei pahare cilindrice. După ce criterii ai putea să le ordonezi?  <Img src="fizica/clasa6/capitolul2/2_11_40_1_3Pahare.jpg" />
  - Dacă le-ai _ordona după înălțime_ (notată cu h) ai obține  aranjarea în ordine  crescătoare exact ca în  imaginea de mai jos: ```h1 < h2 < h3```. <Img src="fizica/clasa6/capitolul2/2_11_40_2_3PahareOrdonateDupaInaltime.jpg" />
  - Dacă le-ai _ordona după  diametrul_ (notat cu D) ai obține  aranjarea în ordine  crescătoare exact ca în imaginea de mai jos: ```D1 < D2 < D3``` (**diametrul unui cerc** reprezintă orice segment care are ca extremități două puncte de pe cerc și trece prin centrul cercului).   <Img src="fizica/clasa6/capitolul2/2_11_40_3_3PahareOrdonateDupaDiametru.jpg" />




### II.1.1.5. Clasificarea proprietăţilor fizice după criteriul de ordonare. Proprietățile fizice măsurabile.

În funcţie de criteriul de ordonare există două categorii de proprietăți fizice:

a)	**proprietăți care pot fi criterii de ordonare**, de exemplu: lungimea, înălțimea, diametrul, aria unei suprafețe, volumul unui corp, timpul unui eveniment, temperatura, greutatea, etc.

b)	**proprietăți care nu pot fi criterii de ordonare**, de exemplu: starea de agregare, culoarea, mirosul unui corp, gustul unui aliment, forma unui corp. Adică nu putem face o comparație cantitativă (mai mare sau mai mic) între corpuri, de exemplu, după culoare. Ce relație de mai mare sau mai mic să pun între culoarea roșie, cu culoarea albastră ș.a.m.d.

Din aceste două categorii, numai proprietăţile fizice care constituie criterii de ordonare sunt **proprietăţi măsurabile.** Ele permit compararea lor cantitativă cu alte proprietăţi de acelaşi fel, adică pot fi măsurate. Acestea sunt proprietăţile care îi interesează pe fizicieni  şi care vor fi studiate de tine pe parcursul orelor de fizică. 


:::important Definiţie

**Proprietățile fizice măsurabile** ale unui corp sunt acele proprietăți care pot fi măsurate cu ajutorul unui dispozitiv și cu ajutorul cărora corpurile pot fi ordonate.

:::


#### Exemple de proprietăți fizice măsurabile:
 
- lungimea mesei măsurată cu rigla este de 90 cm;
- timpul orei de curs măsurat cu ceasul este de 50 minute;
- volumul apei din sticlă măsurat cu vase gradate este de 2 L.


**Proprietăţilor fizice măsurabile** li s-au asociat **mărimi fizice**.  De exemplu :

- Întinderii spaţiale pe o singură direcţie i s-a asociat mărimea fizică numită **lungime**.
- Întinderii spaţiale pe două direcţii i s-a asociat mărimea fizică numită **arie**.
- Întinderii spaţiale pe toate cele trei direcţii (sau locul ocupat de corp în spaţiu) i s-a asociat mărimea fizică numită **volum**.
- Intervalul de timp al unui eveniment = **durată**.
- Intensitatea interacţiunii dintre două corpuri = **forţă**.
- Starea de încălzire a unui corp = **temperatură**.




### II.1.1.6. Măsurarea unei mărimi fizice.

**Măsurarea unei mărimi fizice** implică compararea cantitativă a acesteia cu unitatea de măsură (etalon) aleasă.

**Măsurarea unei mărimi fizice** se face cu ajutorul unui instrument de măsură adecvat. 

**Mărimea fizică** şi **unitatea de măsură** corespunzătoare acesteia măsoară aceeaşi **proprietate**. 

#### Exemplu:
- metrul este o lungime;
- secunda este un interval de timp etc.


**Mărimile fizice** se notează cu **simboluri**. 

#### Exemplu:
 
- simbolul folosit pentru distanță este d;
- simbolul pentru arie este A;
- simbolul pentru timp este t etc.


:::important Definiţie

**A măsura o mărime fizică** înseamnă a o compara cu o altă mărime de aceeași natură, aleasă ca unitate de măsură.

:::

#### Exemplu. Pentru măsurarea lungimii mesei, notată cu l am folosit:
- Unitatea de măsură (etalon): cm;
- Instrumentul de măsură: rigla;
- Procedeul de măsurare: compararea;
- Rezultatul măsurătorii este: l = 90cm (lungimea mesei are valoarea numerică 90, iar unitatea de măsură aleasă a fost centimetrul).




| **Rezultatul măsurătorii unei mărimi fizice se dă sub următoarea formă:**|
| ------------------------------------------------------------------------ |
|**MĂRIME FIZICĂ (SIMBOL) = VALOARE NUMERICĂ ∙ UNITATE DE MĂSURĂ(SIMBOL)** |


### II.1.1.7. Stabilirea unităților de măsură.

**Stabilirea unităților** de măsură se face prin convenții internaționale.

La nivel internațional s-a convenit să existe un sistem unic de mărimi și unități de măsură, numit **Sistemul Internațional de mărimi și unități** (abrevierea fiind **SI**). Acesta se aplică în România din 1960.

#### Pentru a exprima faptul că unitatea de măsură a lungimii în SI este metrul vom scrie: 


<Img src="fizica/clasa6/capitolul2/2_11_70_1_UnitateaMasuraALungimii_equation_vme_27072020_212521.svg" />



și se citește **unitatea de măsură pentru lungime în Sistemul Internațional este metrul**.

#### Pentru a exprima faptul că unitatea de măsură a timpului în SI este secunda vom scrie:
 
 
<Img src="fizica/clasa6/capitolul2/2_11_70_2_UnitateaMasuraATimpului_equation_vme_27072020_213229.svg" />

și se citește **unitatea de măsură pentru timp în Sistemul Internațional este secunda**.



:::note Observaţie

Pe parcursul studiului fizicii vei învăța multe mărimi fizice și unitățile lor în SI. De asemenea trebuie să cunoști valorile multiplilor și submultiplilor care se aplică tuturor unităților de măsură. Pe lângă aceștia care sunt de bază mai există și alți multiplii mai mari, sau alți submultiplii mai mici. 

:::



### II.1.1.8. Multiplii unităților de măsură.

**Multiplii unităților de măsură** - sunt mai mari decât unitatea respectivă de câte ori arată valoarea lor:

<Img src="fizica/clasa6/capitolul2/2_11_90_1_MultipliiUnitatilorMasura.jpg" />


### II.1.1.9. Submultiplii unităților de măsură. 

**Submultiplii unităților de măsură** - sunt mai mici decât unitatea respectivă de câte ori arată valoarea lor:

<Img src="fizica/clasa6/capitolul2/2_11_90_2_SubmultipliiUnitatilorMasura.jpg" />


:::note Observaţie

Când avem de transformat dintr-un submultiplu sau multiplu în unitatea de bază, copiem valoarea dată, apoi în loc de simbolul multiplului sau submultiplului înlocuim valoarea lui (preferabil sub formă de fracție, la submultiplii) și copiem unitatea rămasă (vezi exemplele din tabel). 

Nu uitați, când avem un număr înmulțit cu 10, 100, 1000, ș.a.m.d., se mută virgula numărului spre dreapta peste atâtea cifre câte zerouri avem.

**Exemplu:**
0,7∙1000, mutăm virgula spre dreapta peste 3 cifre și în locurile libere punem zero.

<Img src="fizica/clasa6/capitolul2/2_11_90_3_MutareVirgulaSpreDreapta.jpg" />

Nu uitați, când avem un număr înpărțit la 10, 100, 1000, ș.a.m.d., se mută virgula numărului spre stânga peste atâtea cifre câte zerouri avem.

**Exemplu:**
43/1000 mutăm virgula spre stânga peste 3 cifre și în locurile libere punem zero.


<Img src="fizica/clasa6/capitolul2/2_11_90_4_MutareVirgulaSpreStanga.jpg" />

:::


### II.1.1.10. Caracterizarea unei mărimi fizice.

#### Pentru a caracteriza o mărime fizică trebuie să-i arătăm:

- **Simbolul**
- **Formula de definiţie sau de calcul** (există mărimi care nu au formulă şi care se determină numai în mod direct prin măsurare cu ajutorul unui instrument de măsură; de exemplu: lungimea, durata, temperatura, etc.)
- **Unităţi de măsură** (cea fundamentală sau în Sistemul Internaţional şi cele derivate);
- **Instrumente de măsură** (există un număr mic de mărimi pentru care nu există instrumente de măsură; ele se determină numai în mod indirect, prin calcul cu ajutorul unei formule; de exemplu, aria, puterea mecanică, căldura, etc.).



### II.1.2. Fenomene fizice.

:::important Definiţie

**Un fenomen fizic** (proces fizic) se produce atunci când cel puțin una dintre proprietățile fizice ce caracterizează un corp se modifică în timp.

:::


:::note Observaţie

În urma unui fenomen fizic, corpul nu își schimbă substanța. 

:::



#### Exemple de fenomene fizice:
- **fierberea** apei (apa își schimbă starea de agregare, din lichidă în gazoasă);

<Img src="fizica/clasa6/capitolul2/2_100_2_1_FierbereaApei.jpg" />


- **mișcarea** corpurilor (schimbarea poziției unui corp față de altul);

<Img src="fizica/clasa6/capitolul2/2_100_2_2_OameniInMiscare.jpg" />

- **topirea** gheții (apa trece din starea solidă în starea lichidă);

<Img src="fizica/clasa6/capitolul2/2_100_2_3_PaharApaCuGheata_vers2.jpg" />

- **îndulcirea** apei prin amestecarea cu zahăr (apa își schimbă gustul);

<Img src="fizica/clasa6/capitolul2/2_100_2_4_IndulcireaApei.jpg" />

- **aprinderea** becului (filamentul se încălzește);

<Img src="fizica/clasa6/capitolul2/2_100_2_5_BecAprins.jpg" />

- **întinderea** unui arc, etc.

<Img src="fizica/clasa6/capitolul2/2_100_2_6_ResortIntins.jpg" />



### II.1.3. Aplică ce ai învăţat în legătură cu Mărimile fizice şi Fenomenele fizice.

:::caution Temă

**1.** Măsoară cu rigla sau ruleta înălțimea unui dulap și scrie rezultatul măsurătorii tale.

:::


:::caution Temă

**2.** Transformă :

a)	0,07 km = ? m

b)	870 mg = ? g

c)	0,4 cs = ? s

:::



:::caution Temă

**3.** Ce fenomene fizice sunt redate în următoarele imagini (completează spațiile libere) ?

:::



#### II.1.3.3.1.  .................. unui balon

<Img src="fizica/clasa6/capitolul2/2_133_1_UmflareaUnuiBalon.jpg" />



#### II.1.3.3.2.  .................. unui arc


<Img src="fizica/clasa6/capitolul2/2_133_2_ComprimareaUnuiArc.jpg" />



#### II.1.3.3.3.  .................. apei din pahar

<Img src="fizica/clasa6/capitolul2/2_133_3_ColorareaApeiDinPahar.jpg" />


#### II.1.3.3.4.  .................. dintre doi magneţi

<Img src="fizica/clasa6/capitolul2/2_133_4_AtractiaDintreDoiMagneti.jpg" />






## II.2. Determinarea valorii unei mărimi fizice.

### II.2.1. Măsurarea directă a lungimii.



:::important

#### Caracterizarea lungimii ca mărime fizică:

#### •	Simbol: l
#### •	Nu are formulă de calcul
#### •	Unitatea de măsură în Sistemul Internațional: [ l ]<sub>SI</sub> = m (metrul)
#### •	Instrumente de măsură: riglă, ruletă, șubler, centimetrul de croitorie, metrul de tâmplărie, etc.

:::



Încă din cele mai vechi timpuri, omul a măsurat diferite lungimi folosind ca unităţi de măsură pasul, cotul, palma etc.

<Img src="fizica/clasa6/capitolul2/2_210_1_MetrulEtalon.jpg" />





#### Instrumente folosite pentru măsurarea lungimilor:

<Img src="fizica/clasa6/capitolul2/2_210_2_InstrumentePentruMasurareaLungimii.jpg" />

#### Măsurarea distanţei cu rigla:

<Img src="fizica/clasa6/capitolul2/2_210_3_RegulaDeMasurareAUneiLungimi.jpg" />


**Măsurarea distanțelor pe cale indirectă** se poate face pentru obiectele la care nu putem ajunge, pentru terenurile accidentate, mlăștinoase sau cele acoperite cu apă.

Unele procedee folosite pentru măsurarea indirectă a lungimilor sunt procedee optice, legate de propagarea rectilinie a luminii. Citirea distanțelor se face pe un ecran digital: telemetru (cu rază laser), GPS.


### II.2.1.1. Dimensiunile unui corp în spaţiu.

<Img src="fizica/clasa6/capitolul2/2_210_4_DimensiunileUnuiCorp.jpg" />


### II.2.1.2. Eroarea de măsură.


:::important

**Orice măsurătoare are o precizie limitată** și prin urmare apare noțiunea de **eroare de măsură**. 

:::


**Sursele de erori** pot fi:
- **lipsa de precizie** a instrumentului de măsură;
- **citirea incorectă** a indicațiilor instrumentului;
- **lipsa de atenție** sau de îndemânare a celui care face măsurătorile;
- **condiții de mediu nefavorabile** (iluminare necorespunzătoare, prea cald sau prea frig, stare de disconfort, etc. ).

Dacă efectuăm măsurători de lungime cu o riglă, precizia măsurătorii nu poate depăși cea mai mică gradație a riglei - respectiv 1mm. 


Deci, **eroarea de măsură datorată instrumentului folosit** este egală cu **cea mai mică diviziune a instrumentului**.

#### Exemplu:

La micrometru eroarea de măsură scade la 1 micron, adică o milionime metri ( 1/1000000).

Existența unor erori de măsură în cazul determinărilor experimentale este normală, și pentru a se obține un rezultat cât mai apropiat de **valoarea adevărată a mărimii măsurate**, se repetă măsurătorile de mai multe ori și se prelucrează datele experimentale așa cum vă voi arăta în următorul experiment.



:::tip Experiment

**1.** Măsurarea lungimilor cu rigla.

:::


<Video src="https://www.youtube.com/embed/vKSM056fiTU" />




**Materiale necesare:**: Riglă gradată, creion.



**Descrierea experimentului:** 
- Pentru a măsura lungimea cărții de fizică folosește rigla gradată.
- Măsoară de mai multe ori (cel puțin 3 ori) lungimea cărții de fizică, având grijă ca, de fiecare dată, să măsori corect.
- Completează următorul tabel de date experimentale: tu vei trece determinările tale și vei urma pașii după modelul meu. Rezultatul tău nu trebuie să fie la fel cu al meu!


<Img src="fizica/clasa6/capitolul2/2_210_5_TabelExperiment1.jpg" />



- Prelucrează datelor experimentale.
  - l este lungimea măsurată de minim trei ori. Eu am măsurat-o de patru ori, însă ultima valoare de 20cm am exclus-o, întrucât este departe de celelalte valori, fiind o greșeală grosolană.
  - lm este lungimea medie, adică media aritmetică a celor trei lungimi măsurate. Dacă apar unele valori mult diferite de celelalte se scriu în tabel, dar se taie, ele reprezentând erori grosolane . Ele nu se iau în calculul lungimii medie . Media aritmetică este egală cu raportul dintre suma tuturor lungimilor și numărul de determinări . 
  - Δ l este eroarea absolută, care se calculează prin diferența lungimii măsurate și a lungimii medie (cea mare minus cea mai mică): Δ l = l1 – lm sau Δ l = lm – l1.
  - Δlm este eroarea medie absolută, care se calculează făcând media aritmetică a  erorilor  absolute.
- După ce ai completat tabelul de date experimentale, trebuie să scrii rezultatul determinării, folosind același număr de zecimale pentru toate numerele. Vom scrie valorile cu două zecimale, prin rotunjire.



:::important

Rezultatul determinării = valoarea medie ± eroarea medie absolută

l = l medie ± Δl medie

:::

Pentru exemplul nostru: L = 25,9 cm ± 0,06 cm.


**Concluzia experimentului:** 
- Acest rezultat indică faptul că valoarea reală este cuprinsă într-un interval:  25,9 cm – 0,06 cm ≤ l ≤ 25,9 cm + 0,06 cm
- Deci, lungimea reală a cărții de fizică este : 25,84 cm ≤ l ≤  25,96 cm.


:::caution Problemă model

**1.** Florin dorește să determine valoarea reală a lungimii mesei din bucătărie. 

În urma măsurătorilor a găsit următoarele valori : 1,5m; 1,46m; 1,6m ; 1,2m; 1,56m.  Cum a procedat el?

:::


- A calculat lm = lungimea medie, adică media aritmetică a celor patru lungimi măsurate. Valoarea 1,2m este mult diferită,  se taie și nu se ia în calculul lungimii medie, fiind o eroare grosolană.

<Img src="fizica/clasa6/capitolul2/2_210_6_ProblemaModel1.jpg" />
 

- A calculat pentru fiecare măsurătoare Δ l = eroarea absolută, care se calculează prin diferența lungimii măsurate și lungimea medie (cea mare minus cea mai mică); Δ l = l1 – lm sau Δ l = lm – l1.

Δl1 = 1,53-1,5 = 0,03m

Δl2 = 1,53-1,46 = 0,07m

Δl3 = 1,6-1,53 = 0,07m

Δl4 = 1,56-1,53 = 0,03m


- A calculat Δlm = eroarea medie absolută, care se calculează făcând media aritmetică a celor patru erori absolute.

<Img src="fizica/clasa6/capitolul2/2_210_7_ProblemaModel1.jpg" />

- Florin a scris rezultatul determinării, folosind același număr de zecimale pentru toate numerele (valorile cu două zecimale, prin rotunjire).

#### Rezultatul determinării = valoarea medie ± eroarea medie absolută

#### l = lmedie ± Δlmedie  = 1,53 m ± 0,05 m.


<br></br>
<br></br>


### II.2.1.3. Aplică ce ai învăţat în legătură cu Măsurarea directă a lungimii.

:::caution Temă

**1.** Care din următoarele afirmații sunt adevărate sau false și de ce ?

:::


a) 278 mm > 27,8 cm

b) 0,066 km = 66 m

c) 0,45 hm ≤ 7,9 dam

d) 562 dam ≥ 3495 dm


:::caution Temă

**2.** După modelul Experimentului nr. 1, determină lățimea cărții de fizică.

:::


<br></br>

:::caution Temă

**3.** Maria a măsurat diametrul gurii paharului ei preferat și a găsit valorile: 6,5 cm; 6,4 cm; 6,6 cm; 6,3 cm; 5,2 cm; 6,9 cm.

Foloseşte aceste valori și determină mărimea reală a diametrului paharului.


:::


<br></br>
<br></br>



### II.2.2. Măsurarea directă a ariei.



**Aria unei suprafețe** arată cât de întinsă este acea suprafață.



:::important

#### Caracterizarea ariei ca mărime fizică:

#### •	Simbol: S sau A
#### •	Are formulă de calcul pentru fiecare suprafață regulată.
#### •	Unitatea de măsură în Sistemul Internațional: [ S ]<sub>SI</sub> = m<sup>2</sup> (metrul pătrat=m.p.)  
#### •	Instrumente de măsură: hârtia milimetrică.

:::


#### Se folosesc de asemenea multiplii și submultiplii metrului pătrat.



:::note Observaţie
Iată cum se realizează aceste transformări din multiplii și submultiplii m<sup>2</sup> în m<sup>2</sup>: 

- Se scrie valoarea numerică și se deschide o paranteză, în care se scrie valoarea multiplului sau submultiplului dat, se închide paranteza și se ridică totul la puterea respectivă, adică la pătrat.
- Se copiază din nou valoarea dată și se înmulțește cu valorile din paranteză ridicate la puterea a doua.
- Se fac calculele matematice corespunzătoare și se dă rezultatul.

:::



#### Exemple de transformări din multiplii și submultiplii m<sup>2</sup> în m<sup>2</sup>:


<Img src="fizica/clasa6/capitolul2/2_220_1_ExempleTransformariArie.jpg" />


Măsurarea directă a ariei se face folosind **hârtia milimetrică**. Pe aceasta, sunt trasate linii verticale și orizontale subțiri, care delimitează pătrate cu latura de 1 mm și cu suprafața de 1 mm<sup>2</sup> și linii mai groase, care delimitează pătrate cu latura de 1 cm și cu suprafața de 1 cm<sup>2</sup>.




:::tip Experiment

**2.** Măsurarea directă a ariei unei frunze cu hârtie milimetrică.

:::



<Video src="https://www.youtube.com/embed/b3smXeDNmZc" />



**Materiale necesare:**: Hărtie milimetrică, frunză, creion.



**Descrierea experimentului:** 
- Trasează pe hârtia milimetrică (poți folosi și foaie de matematică care au latura de 0,5cm și aria de 0,25cm<sup>2</sup>, dar rezultatul nu va fi unul prea precis) conturul frunzei (poți să îți alegi orice formă dorești, nu neapărat frunză).
- Numără pătrățelele întregi cu aria de 1cm<sup>2</sup> (cele conturate cu marker albastru), apoi pe cele cu aria de 0,25 cm<sup>2</sup> (cele conturate cu galben), iar pe cele neîntregi grupează-le și aproximează-le ca pătrățele întregi cu aria de 0,25 cm<sup>2</sup>. Dacă ai răbdare, poți să nu mai aproximezi pătrățelele neîntregi și să numeri pătrățelele mici cu aria de 1mm<sup>2</sup> și numărul lor înmulțit cu 1mm<sup>2</sup> să îl transformi în cm<sup>2</sup>, prin împărțirea rezultatului la 100.
- Pentru calcularea ariei frunzei (S), aplică formula : S =n∙Su , unde n = nr.pătrățele și Su = aria unității alese (ori 1cm<sup>2</sup> - cele mari, ori 0,25cm<sup>2</sup> - cele mai mici).
- Trasează conturul frunzei pe altă hârtie milimetrică și repetă operațiile de mai sus, astfel încât să ai cel puțin trei valori ale ariei frunzei alese de tine.

<Img src="fizica/clasa6/capitolul2/2_220_2_PozaExperimentArie.jpg" />


<Img src="fizica/clasa6/capitolul2/2_220_3_Tabel1_ExperimentArie.jpg" />


- Completează tabelul de date experimentale și prelucrează datele din tabel.


:::important

Rezultatul real al ariei frunzei : S = S<sub>medie</sub> ± ΔS<sub>medie</sub> .

:::




<Img src="fizica/clasa6/capitolul2/2_220_4_Tabel2_ExperimentArie.jpg" />


**Concluzia experimentului:**

Aria reală a frunzei este : S = S<sub>medie</sub> ± ΔS<sub>medie</sub> = 14,58 cm<sup>2</sup> ±  0,11cm<sup>2</sup>.



<br></br>
<br></br>


### II.2.3. Determinarea indirectă a ariei.


#### Măsurarea ariei prin metode indirecte, în cazul suprafețelor cu formă geometrică regulată, se face prin măsurarea dimensiunilor liniare și utilizând formule de calcul:

- Pentru un **dreptunghi** (Dreptunghiul reprezintă un caz particular de paralelogram, care are toate unghiurile drepte), se măsoară  lungimea dreptunghiului  ( L = AB = CD )  și lățimea dreptunghiului ( l = AD = BC ) și apoi aplicăm formula de calcul: S = L ∙ l.

<Img src="fizica/clasa6/capitolul2/2_230_1_PozaDreptunghi.jpg" />

- Pentru un **pătrat** (Pătratul reprezintă un caz particular de dreptunghi, care are toate unghiurile drepte și toate cele patru laturi egale, notate cu l = latura pătratului = AB = BC = CD = AD )  se măsoară  latura acestuia și apoi aplicăm formula de calcul: S = l<sup>2</sup>.

<Img src="fizica/clasa6/capitolul2/2_230_2_PozaPatrat.jpg" />


- Pentru un **triunghi oarecare** (Triunghiul reprezintă un poligon format din trei laturi care se întâlnesc două câte două, formând trei unghiuri interne) se măsoară o latură a acestuia (a) și înălțimea ei  (h) și apoi aplicăm formula de calcul:


<Img src="fizica/clasa6/capitolul2/2_230_3_FormulaTriunghi.jpg" />

<Img src="fizica/clasa6/capitolul2/2_230_3_PozaTriunghi.jpg" />

- Pentru un paralelogram (Paralelogramul reprezintă un patrulater care are laturile opuse paralele și egale) se măsoară lungimea paralelogramului ( b = L = AB = CD )  și înălțimea paralelogramului ( h = AF ) și apoi aplicăm formula de calcul: S = b ∙ h.


<Img src="fizica/clasa6/capitolul2/2_230_4_PozaParalelogram.jpg" />


:::note Observaţie

Unități de măsură pentru aria suprafețelor de teren în agricultură folosite des sunt **1 ar** = **a** = **100 m²** (echivalent, cu aria unui pătrat cu latura de 10 m)  și **1 hectar** = **1 ha** = **100 ar**.

:::
 
 



:::caution Problemă model

**1.** Un teren de tenis (dreptunghiular)  are o lungime de 2,377 dam și o lățime de 8230 mm pentru jocul de simplu. Calculează aria suprafeței dreptunghiului în m<sup>2</sup>.  

:::



- Notăm datele problemei și facem transformările mărimilor date în SI:

<Img src="fizica/clasa6/capitolul2/2_230_5_ProblemaModelArie_Poza1.jpg" />


- Aplicăm formula de calcul a ariei unui dreptunghi și înlocuim datele problemei. Întotdeauna să adaugi la rezultatul obținut unitatea de măsură.

<Img src="fizica/clasa6/capitolul2/2_230_6_ProblemaModelArie_Poza2.jpg" /> 


:::caution Problemă model

**2.** Un triunghi oarecare are o latură de 0,008km și înălțimea corespunzătoare a acestei laturi este de 670cm. Află aria suprafeței acestui triunghi.  

:::

- Notăm datele problemei și facem transformările mărimilor date în SI:

<Img src="fizica/clasa6/capitolul2/2_230_7_ProblemaModel2Arie_Poza1.jpg" />

- Aplicăm formula de calcul a ariei unui triunghi  și înlocuim datele problemei. Întotdeauna să adaugi la rezultatul obținut unitatea de măsură m<sup>2</sup>.

<Img src="fizica/clasa6/capitolul2/2_230_8_ProblemaModel2Arie_Poza2.jpg" />


:::caution Problemă model

**3.** Un triunghi oarecare are o latură de 0,008km și înălțimea corespunzătoare a acestei laturi este de 670cm. Află aria suprafeței acestui triunghi.  

:::

- Notăm datele problemei și facem transformările mărimilor date în SI:

<Img src="fizica/clasa6/capitolul2/2_230_9_ProblemaModel3Arie_Poza1.jpg" />


- Aplicăm formula de calcul a ariei unui dreptunghi și înlocuim datele problemei. Întotdeauna să adaugi la rezultatul obținut unitatea de măsură. 

<Img src="fizica/clasa6/capitolul2/2_230_10_ProblemaModel3Arie_Poza2.jpg" />


<br></br>
<br></br>


### II.2.3.1 Aplică ce ai învăţat în legătură cu Determinarea indirectă a ariei.

:::caution Temă

**1.** Determină  ariile celor trei suprafețe ale manualului de fizică prin măsurarea lungimii, lățimii și a înălțimii lui (lungimea reală ai măsurat-o la Experimentul 1, lățimea la Exercițiul 1 de la lecția: Măsurarea directă a lungimii și mai ai să măsori înălțimea lui).

:::


:::caution Temă

**2.** Transformă :

a) 520 cm<sup>2</sup> = ? m<sup>2</sup>

b) 4,9 dam<sup>2</sup> = ? m<sup>2</sup>



:::



:::caution Temă

**3.** Determină aria următorului contur: 

:::


<Img src="fizica/clasa6/capitolul2/2_230_11_Tema3_DeterminaAriaUrmatoruluiContur.jpg" />









<br></br>
<br></br>



### II.2.4. Măsurarea directă a volumului.



**Volumul unui corp** reprezintă locul ocupat de un corp în spațiu.



:::important

#### Caracterizarea volumului ca mărime fizică:

#### •	Simbol:  V
#### •	Are formulă de calcul pentru fiecare suprafață regulată.
#### •	Unitatea de măsură în Sistemul Internațional: [ V ]<sub>SI</sub> = m<sup>3</sup> (metrul cub=m.c.).  
#### •	Instrumente de măsură: cilindrul gradat (mensura).

:::


#### O  altă unitate de măsură pentru volum (capacitate) este litrul: 1 L = 1dm<sup>3</sup>.

#### Se folosesc de asemenea multiplii și submultiplii metrului cub.



:::note Observaţie
Iată cum se realizează aceste tranformări din multiplii și submultiplii m<sup>3</sup> în m<sup>3</sup>: 

- Se scrie valoarea numerică și se deschide o paranteză, în care se scrie valoarea multiplului sau submultiplului dat, se închide paranteza și se ridică totul la puterea respectivă, adică la cub.
- Se copiază din nou valoarea dată și se înmulțește cu valorile din paranteză ridicate la puterea a treia.
- Se fac calculele matematice corespunzătoare și se dă rezultatul.

:::


#### Exemple de transformări din multiplii și submultiplii m<sup>3</sup> sau ai litrului (L) în m<sup>3</sup>:


<Img src="fizica/clasa6/capitolul2/2_240_1_ExempleTransformariVolum.jpg" />


#### Pentru a realiza calcule cu transformări trebuie să cunoașteți valorile multiplilor și submultiplilor.

#### De asemenea trebuie să știți foarte bine operațiile cu fracții:
- Înmulțirea a două fracții se realizează înmulțind numărător (nr aflat pe linia de fracție) cu numărător și numitor cu numitor.
- Împărțirea a două fracții se realizează înmulțind fracția de la numărător cu inversa (răsturnata) fracției de la numitor (fracția aflată sub linia de fracție) .







:::tip Experiment

**3.** Măsurarea volumului unui corp cu cilindrul gradat.

:::


<Video src="https://www.youtube.com/embed/enNZdK5iQeM" />


**Materiale necesare:**: Cilindru gradat, apă, sfoară, un corp.



**Descrierea experimentului:** 

**1.** Prima etapă trebuie să determinăm volumul unei diviziuni = 1 div = volumul minim dintre două linii consecutive.  Privește cu atenție mensura și găsește  unitate de măsură a cilindrului folosit. Cum procedăm? 

- Privește cu atenție gradațiile cilindrului și scade două gradații consecutive (una după alta) : 50 ml - 40 ml = 10 ml
- Numără câte diviziuni sunt între aceste notații : 10 diviziuni = 10 ml
- Cu regula de trei simplă, aflăm ce volum are o diviziune :

<Img src="fizica/clasa6/capitolul2/2_240_2_Experiment3_Regula3Simpla.jpg" />


**2.** Punem apă în cilindru și îi măsurăm volumul, notat cu V<sub>1</sub> = 35ml. 

<Img src="fizica/clasa6/capitolul2/2_240_3_Experiment3_Poza1.jpg" />

 
**3.** Introducem corpul în apa din cilindru. Nivelul lichidului a crescut. Noul volum citit îl vom nota  V<sub>2</sub> = 39ml.
 
**4**. Volumul corpului reprezintă diferența dintre V<sub>2</sub> (volum apă+corp) și V<sub>1</sub> (volumul  apei), adică : V<sub>corp</sub> = V<sub>2</sub> – V<sub>1</sub>.


<Img src="fizica/clasa6/capitolul2/2_240_4_Experiment3_Poza2.jpg" />





:::note Observaţie

Mensura trebuie să stea pe o suprafață orizontală (pe masă). Suprafața liberă a lichidului este puțin curbată (numită menisc) – mai ridicată la contactul lichidului cu pereții mensurei. Poziționează ochii la nivelul suprafeței libere a lichidului și citește volumul de la baza acesteia.

:::

<br></br>


**Concluzia experimentului:**


**Volumul corpului** reprezintă diferența dintre V<sub>2</sub> (volum apă+corp) și V<sub>1</sub> (volumul  apei), adică : V<sub>corp</sub> = V<sub>2</sub> – V<sub>1</sub>.


**V<sub>corp</sub>** = 39 ml – 35 ml = 4 ml.


<br></br>
<br></br>



### II.2.5. Măsurarea indirectă a volumului.



#### Măsurarea volumului prin metode indirecte, în cazul unor corpuri cu formă geometrică regulată, se face prin măsurarea dimensiunilor liniare și utilizarea formulelor de calcul (în clasa a VIIIa vei învăța și pentru alte corpuri geometrice formule de volum):

- Pentru **paralelipiped** avem formula volumului :   V = S <sub>baza</sub> ∙ h =  L ∙ l ∙ h

<Img src="fizica/clasa6/capitolul2/2_250_1_PozaParaleliped.jpg" />



- Pentru **cub** avem formula  volumului :  V = ℓ <sup>3</sup>. **Cubul** este paralelipipedul dreptunghic cu toate muchiile egale. Fețele unui cub au formă de pătrat și sunt congruente.


<Img src="fizica/clasa6/capitolul2/2_250_2_PozaCub.jpg" />



:::caution Problemă model

**1.** O cameră are lungimea de 0,06 hm, lățimea de 40 dm și înălțimea de 330 cm. Calculează volumul de aer din cameră exprimat în m<sup>3</sup>.
  

:::

- Notăm datele problemei și facem transformările mărimilor date în SI:


<Img src="fizica/clasa6/capitolul2/2_250_3_ProblemaModelVolum_Poza1.jpg" />


- Aerul fiind gaz ocupă tot volumul camerei. Aplicăm formula de calcul a volumului unui paralelipiped și înlocuim datele problemei. Întotdeauna să adaugi la rezultatul obținut unitatea de măsură.

<Img src="fizica/clasa6/capitolul2/2_250_4_ProblemaModelVolum_Poza2.jpg" />


<br></br>


:::caution Problemă model

**2.** Într-o cafetieră turnăm 500cm3 de apă și preparăm cafeaua. Știind că o ceașcă de cafea are 150 mL, câte cafele ați făcut?
  
:::


- Notăm datele problemei și facem transformările mărimilor date în SI:


<Img src="fizica/clasa6/capitolul2/2_250_5_ProblemaModel2Volum_Poza1.jpg" />


- Împărțim volumul cafetierei la volumul ceștii:




<Img src="fizica/clasa6/capitolul2/2_250_6_ProblemaModel2Volum_Poza2.jpg" />



<br></br>



### II.2.5.1 Aplică ce ai învăţat în legătură cu Determinarea indirectă a volumului.

:::caution Temă

**1.** Determină volumul corpului din imaginea următoare, știind că în primul cilindru este pusă numai apă, iar în al doilea s-a adăugat în apă din primul cilindru, corpul al cărui volum trebuie să îl determini.

:::


<Img src="fizica/clasa6/capitolul2/2_250_7_Tema1_DeterminaVolumulCorpului.jpg" />




:::caution Temă

**2.** Un cub are latura de 5dm, iar un paralelipiped are următoarele dimensiuni 800mm; 0,04hm și 0,3 dam. Care dintre cele două corpuri are volumul mai mare ?


:::












### II.2.6. Măsurarea directă a intervalului de timp.



**Intervalul de timp** reprezintă durata unui eveniment.



:::important

#### Caracterizarea timpului (durata unui eveniment) ca mărime fizică:

#### •	Simbol:  t
#### •	Nu  are formulă de calcul 
#### •	Unitatea de măsură în Sistemul Internațional: [ t ]<sub>SI</sub> = s (secunda)
#### •	Instrumente de măsură: ceasul, cronometrul, clepsidra, etc.

:::





#### Alte unități de măsură pentru timp sunt:
- Minutul = 1 min = 60 s
- Ora = 1 h = 60 min = 60 ∙ 60s = 3.600 s
- Ziua = 24 h = 24 ∙ 3600 s = 86.400 s
- Săptămâna = 7 zile = 7 ∙ 86400 s = 604.800 s
- Luna = 30 zile = 30  ∙ 86400 s = 2.592.200 s
- Anul = 365 zile = 365  ∙ 86400 s = 31.536.000 s


:::note Observaţie

Romanii numeau orele dinaintea amiezii **ante meridiem** (înainte de amiază), iar pe cele de după-amiază, **post meridiem**. Astăzi, acestea se prescurtează **a.m.** și **p.m.** și sunt folosite cu înțelesul de dimineață și după-amiază.

Dacă folosești cronometrul electronic de la telefon, care măsoară și sutimile de secundă, atunci precizia acestuia a crescut la **0,01s**. În schimb, dacă folosești ceas cu secundar, precizia acestuia este mai mică și eroarea poate fi de **1s**.  

:::

:::tip Experiment

**4.** Măsurarea perioadei unui pendul cu cronometru.

:::


<Video src="https://www.youtube.com/embed/3DwkOa10Gt4" />


<br></br>

**Materiale necesare:**: Bilă sau o piuliță,  fir de ață, cronometru (poți folosi telefonul).

**Descrierea experimentului:** 

- Ia un corp mic și greu (o bilă, o piuliță) și legă-l la capătul unui fir pentru a obține un pendul. Firul prinde-l de un suport orizontal (spre exemplu, de o masă).
 
- Scoate  firul din poziția de echilibru (verticală) și ridică-l într-o parte. Apoi lasă-l liber și pendulul se va deplasa de o parte și de alta a acestei poziții, adică va începe să oscileze. Cronometrul se pornește odată cu lăsarea liberă a corpului.

- Măsoară intervalul de timp (t) în care corpul revine de un număr n de ori în punctul A (n poate avea diferite valori: 3, 5, 8, 10, etc. - cât dorești).

- Repetă operația de cel puțin 3 ori, dându-i lui n diferite valori.

- Calculează perioada (T) = timpul în care corpul efectuează o oscilație completă, adică timpul în care pendulul a urcat în cealaltă parte și a revenit la poziția inițială (dus-întors). Dacă într-un timp t se efectuează n oscilații complete, atunci perioada (T) se calculează din relația: T = t/n 


<Img src="fizica/clasa6/capitolul2/2_260_2_Experiment4_3Calcule.jpg" />

- Completează un tabel de date experimentale de forma celui de mai jos.

<Img src="fizica/clasa6/capitolul2/2_260_3_Experiment4_Tabel.jpg" />





**Concluzia experimentului:**
- Scrie rezultatul măsurătorilor: T = T<sub>mediu</sub> ± ΔT<sub>mediu</sub> = 1,73 ± 0,03(s)


<br></br>
<br></br>


:::caution Problemă model

**1.** Un film difuzat pe un post TV a început la ora 20:30 și s-a terminat la ora 22:20. Dacă el a fost întrerupt de patru secvențe de publicitate, fiecare de câte 8 minute, cât a durat filmul, exprimat în ore, minute  și secunde?
  
:::




- Calculăm timpul de difuzare atât a filmului, cât și a publicității, scăzând ora de terminare din ora de începere a filmului : ca să scădem minutele , mă împrumut de la unitatea orelor cu o oră, adică 60 min și le adun la 20 min și zic 80 min – 30 min = 50 min. Apoi scad 21h – 20 h = 1h. Deci, 22: 20 – 20: 30 = 1h 50 min = t<sub>1</sub>.

:::note Observaţie

Dacă vi se pare prea complicat, puteți să plecați de la 20:30 până la 21 = 30 min, apoi până la 22:00 încă o oră (60 min) și încă 20 min până la 22:20. În total iese tot 1h și 50min.

:::


- Calculăm timpul calupurilor (secvențelor) de publicitate : t<sub>2</sub> = 4 ∙ 8 min = 32 min

- Pentru a afla numai durata filmului scădem:

<Img src="fizica/clasa6/capitolul2/2_260_4_ProblemaModel1_Formula1.jpg" />

- Pentru a afla durata în ore transformăm 18min în h cu regula de 3 simplă:

<Img src="fizica/clasa6/capitolul2/2_260_5_ProblemaModel1_Regula3Simpla.jpg" />





<br></br>



### II.2.6.1 Aplică ce ai învăţat în legătură cu Măsurarea directă a intervalului de timp.

:::caution Temă

**1.** Care dintre următoarele afirmații sunt adevărate, respectiv false și de ce?

a) 650 cs = 6,5 s

b) 1h 5min 40s > 80min 50s

c) 5zile 3h 30min 20s < 4zile 25h 10min 10s

d) 4,6hs =460s

:::


:::caution Temă

**2.** Iulia a plecat de acasă la ora 7:20 și a ajuns la școală la 7:50. Știind că a avut 6 ore de curs, fiecare oră de 50 min cu pauză de 10 min și că pe drumul de întoarcere a făcut cu 15 min mai mult ca la venire, la ce oră a ajuns Iulia acasă?

:::


:::caution Temă

**3.** Mihai a realizat experimentul nr 4 pentru a măsura perioada de oscilație a unui pendul. El a cronometrat durata în care pendulul a efectuat de fiecare dată câte 10 oscilații și le-a notat în următorul tabel :

:::


| Nr. det   | Durata măsurată pt 10 oscilații | 
| --------- | :------ |
| 1.        | 9,64    |
| 2.        | 10,42   |
| 3.        | 10, 27  |

Calculează valoarea reală a perioadei pendulului din experimentul lui Mihai.




